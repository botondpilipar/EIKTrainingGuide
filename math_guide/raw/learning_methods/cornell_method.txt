A Cornell módszer

Bevezetés

A Cornell módszert az amerikai Cornell University egyetemen tanító professzor, Dr.
Walter Pauk fejlesztette ki és tökéletesítette. Célja az volt, hogy egy átfogó rendszert
alkosson jegyzetelésre, tanulásra és memorizálásra. Használatával jól strukturált,
átlátható, könnyen tanulható és jól visszakereshető jegyzeteket készíthetünk és eközben
agyunk olyan területei dolgoznak, amik passzív módszerek használata során nem.

Hogyan készítsünk Cornell jegyzeteket?

A Cornell módszer alapja rendkívül
egyszerű – hagyjunk széles margókat a
papíron, pontosabban 3 széles margót: egyet a
lap tetején, egyet a lap bal oldalán, egyet a lap
alján. A maradék rész (legnagyobb a papíron)
az előadáson vagy gyakorlaton leírt jegyzetek
helye. Ajánlott valamilyen behúzási,
címkézési (számozás, jegyzetpontok) szabályt
itt is követni, hogy a szövegtörzs is olyan
átlátható legyen mint a teljes dokumentum.
Tanácsos azonban jegyzetelésnél egy oszlopra
korlátozni magunk, a későbbi kiegészítés
miatt.

A szövegtörzstől balra lesznek majd a
kiemelt kulcsszavak, fontosabb megjegyzések,
alcímek, esetleg kérdések. A lehetőségek
tárháza nagy, nincs pontos szabály arra, hogy
pontosan mi legyen ebben a részben. Dr. Walter
Pauk könyvében a kérdéseket-, míg más források 
inkább a kulcsszavakat ajánlják, célszerű azonban
pár szóra szorítkozni minden esetben.

A kulcsszavak a vele egy sorban álló szövegtörzs kiemelése, egy-két szóban való
megfogalmazása, ezért is fontos, hogy ne két oszlopban jegyzeteljünk, mert így nem
egyértelmű, melyik oszlophoz tartozzon a szó.
 A Cornell jegyzetek alján egy 3-4 soros összesítés található teljes mondatokban. Ebben
a számunkra új és hasznos információkat összegezhetjük nyelvi közlés szintjén. Ne
akarjuk az egész jegyzet tartalmát itt felsorolni, törekedjünk a rövidségre.
A lap tetejére kerül a jegyzet címe és az előadás vagy gyakorlat dátuma, amin a
szövegtörzset elkészítettük. A jegyzetek átrendezését, konkrét adatok keresését nagyban
meggyorsítja, ha a lap tetejére nézve tudjuk milyen témakörbe esik a jegyzet tartalma.
Ebbe a részbe tartozhat még a foglalkozás megnevezése (előadás vagy gyakorlat) is.

Előnyök

Ahhoz, hogy jó Cornell jegyzeteket készítsünk, nem elég csak az előadáson jegyzetelni.
A jegyzetek kiegészítése lehetőséget ad arra, hogy tisztában legyünk a pontos anyaggal,
értsük a felépítést, összefüggéseket. Legnagyobb előnye, hogy nagy odafigyelést és
közvetlen bevonódást igényel. Amikor kiemeljük a kulcsszavakat, pontosan meg kell
néznünk, mi áll az adott sorban és hogyan lehetne egy-két szóban megfogalmazni, tehát
értenünk kell miről szól a szöveg, nem elég rápillantani. Itt arra is alkalmunk akad, hogy a
le nem írt gondolatokat az előadásról valahogyan dokumentáljuk vagy kérdéseket tegyünk
fel, ha valamit nem értünk. Ugyanakkor kritikus gondolkodást is igényel részünkről. Ha
hiányos valahol a jegyzet, vagy esetleg elírás van, az azonnal feltűnik és idejében
javítható. Összességében, mély megértésre ösztönöz minket a jegyzet ilyesfajta
összefoglalása. Ha már tudjuk milyen kulcsszavakat tartalmaz a jegyzet, meg tudjuk
fogalmazni a teljes oldal tartalmát saját szavainkkal, lefordítva ezzel saját nyelvünkre.
A jegyzetek erejében a kiegészítés rejlik, ezért ne féljünk rászánni a megfelelő időt. Ezt
ajánlott az előadás utáni első szabad alkalommal megtenni, mert ilyenkor még tisztábban
emlékszünk az előadás részleteire. A kiegészítésnek van egy elsőre nem látható haszna is:
megörökíti azokat a lépéseket aminek segítségével eljutottunk a megértésig. Hányunkkal
megesett már, hogy megértettünk egy matematikai összefüggést, de két héttel később
ismét percekig kellett elemeznünk a képletek? A Cornell módszer ebben is segít. Mivel mi
írtuk és egészítettük ki a jegyzeteket, akaratlanul is a mi gondolkodásunkat fogja tükrözni,
ezért is használhatók remekül később, amikor nagy dolgozatra készülünk.

Ne feledkezzünk meg arról a tényről sem, hogy a jegyzetkészítés és kiegészítés alatt
rengeteget írtunk, egy információmorzsát többször is feldolgoztunk (először kulcsszavak
kiemelésében, másodszor az összefoglalás megírásában). Kutatások kimutatták, hogy azok
a diákok akik tollal jegyzeteltek papírra, hetekkel az előadás után jobban szerepeltek a
kutatócsoport tesztjeink mint azok, akik laptopot vagy más elektronikus eszközöket
használtak. Ahhoz hogy a beszélt szövegből írott jegyzet legyen, már szükséges egy fajta
fordítás a mi részünkről. Sok esetben nem tudunk leírni teljes bekezdéseket, mert az
előadás tempója nem teszi ezt lehetővé, emiatt tudatosan csak a lényegre kell
koncentrálnunk.
Agyunk számára az írás soha nem monoton tevékenység. A betűk megformálását, a sor
tartását, a szavak elválasztását és ez extra formázásokat mind gyors egymásutánban
végezzük, nem hagyhatunk semmit az utómunkára. Ha valamit elrontottunk, azt már
nehéz kitörölni és átfogalmazni, nem úgy mint egy számítógép szöveges szerkesztőjében.
Ez tudatos előre gondolkodást igényel a jegyzet készítőjétől. Ha strukturáltan le tudtuk
írni kézzel, akkor a fejünkben is rendezettebben tároltuk el az előadás anyagát.

Hátrányok

A módszer hatékonyságát a belefektetett idő erősen befolyásolja. Attól függően, hogy
hetente ki mennyit jegyzetel, akár 20-30 oldal összegyűlhet egy hét folyamán. Ennyi
jegyzetet sok idő kiegészíteni és felcímkézni, nem is beszélve arról, hogy ezt nem
mindenhol tehetjük meg. A folyamat nagy koncentrációt igényel és ki tudja fárasztani az
elmét pár óra alatt. A folyamat során gyakran megtörténik, hogy egy információt több
helyen is leírunk: a jegyzetben, a kulcsszavak között és az összefoglalásban. Ez a tárolási
mód erősen redundáns, ezért a jegyzet nehezen használható kidolgozott rövid
összefoglalóként.
Bár a módszer alapja meglehetősen egyszerű, nehéz hozzászokni azoknak akik nem
hasonló rendszereket használtak korábban. Először feleslegesnek és szokatlannak tűnhet,
hogy miért írjuk le ugyanazt az információt a kulcsszavak közé, ami a jegyzetben már
szerepel, nem is beszélve az összefoglalásról. Bár a módszer első használatra
körülményesnek tűnhet, hosszú távon nagy előnnyel jár, ha valaki rendszeresen használja
és kiegészíti.

Hol használható a matematika tanulásban?

A Cornell módszer a tantárgyak mindegyikében nagy segítséget nyújt, különösképpen a
gyakorlati alkalmazásokat igénylőknél. A matematika nem csak a logikánkat teszi próbára,
de akadályt jelenthet az absztrakt, bonyolult képletek alkalmazása egyszerű feladatokra, és
a tételbizonyítások lépéseit is nehéz megjegyezni. A felsorolt akadályok mindegyikében
segítségünkre lehet a Cornell módszer.
Logika megértése
A matematikai levezetések és tételalkalmazások alapja, hogy a különböző állítások
erősségével (szükséges, elégséges, szükséges és elégséges) és az azok közötti
összefüggésekkel tisztában legyünk. A kiegészítés összefoglalójában leírhatjuk ezeket,
vagy a kulcsszavak között rövid tőszavak, szimbólumok segítségével jelölhetjük a tételek
közötti összefüggéseket. Ha valamit nem értünk, vagy nem értelmes az adott
kontextusban, a kiegészítés alatt kiderülhet. A rossz irányú implikáció, kihagyott vagy
rossz logikai kvantor, rossz indexelés mind olyan hiba, amit csak nagy figyelemmel lehet
észrevenni és javítani. Szerencsére a kulcsszavak kiemelésénél tüzetesen át kell néznünk a
jegyzetpontokat. Szánjunk időt ezekre a javításokra!

Tételek alkalmazása, bizonyítása
A gyakorlatokon alkalmazott tételek absztrakt jellegéből adódóan nehezen
megfogalmazhatók, sokszor nem egyértelmű milyen helyzetben használhatók. A tételek
feltételeit és állításait mind kiírhatjuk a kulcsszavak közé (ha folytonos függvény...,
deriválható függvény..., ...ekkor van inverz mátrix stb.), ezzel a tételt saját szavainkkal
leegyszerűsítettük „ha ez és ez adott, akkor ezt és ezt mondhatjuk” alakra, ami már sokkal
közelebb áll az alkalmazáshoz. Egyes állítások, levezetések több lépésesek lehetnek. Az
ilyen hosszú gyakorlati levezetések fontos lépéseit kiemelhetjük a kulcsszavak közé, így
egy átfogó képet kaphatunk az általános lépésekről, mindezt a saját szavainkkal.
Tételek bizonyításának mindig van 1-2 kulcslépése, ami nem magától értetődő, ezeket
mindenképp memorizálni kell. Ebben is segítségünkre van a Cornell módszer, mert az
esetleges 3-szoross rögzítéssel (jegyzet, kulcsszó, összefoglalás) sokszor már további
memorizálás nélkül megmarad ez a kulcsinformáció.